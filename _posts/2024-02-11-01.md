---
layout: post
title:  "增一阿含念佛真义"
---
<cite>《增一阿含经·卷第二》</cite>有云：『世尊告曰：若有比丘正身正意，结跏趺坐，系念在前无有他想，专精念佛，观如来形未曾离目，已不离目，便念如来功德。如来体者，金刚所成，十力具足、四无所畏，在众勇健。如来颜貌，端正无双视之无厌，戒德成就，犹如金刚而不可毁，清净无瑕亦如琉璃。如来三昧，未始有减，已息永寂而无他念；憍慢强梁、诸情憺怕、欲意恚想、愚惑之心、犹豫网结，皆悉除尽。如来慧身，智无崖底，无所挂碍。如来身者，解脱成就，诸趣已尽，无复生分言：我当更堕于生死。如来身者度知见城，知他人根，应度不度、此死生彼，周旋往来生死之际；有解脱者、无解脱者，皆具知之。是谓修行念佛。』
